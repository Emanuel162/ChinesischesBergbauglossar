<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Gejiu Mining Area - Mengzi Gazetteer</title>
    <link rel="stylesheet" href="mainteststyle.css">
</head>
<body>
    <h1>Wang Taiyue 王太岳</h1>
    <h2>“Tongshan yin yibaiershi yun” 銅山吟一百二十韻</h2>
    <p>120 rhymes on the copper mountains</p>
    <p><em>In Zhang Yingchang 張應昌, ed. Qingshi duo 清詩鐸, juan 24, 6a-8b. Orig. 1869. Reprint in XXSKQS.</em></p>

    <p>Wang Taiyue served as treasurer of Yunnan in the later 1770s. The poem presumably dates to this period.</p>

    <pre>
銅山吟一百二十韻 

滇南僻絕徼，四境無通津。閭閻稀百貨，糠覈供饔飧。
惟有林麓富，到處瞻嶙峋。時於瘴氛外，光氣疑金銀。

銅山列坑阜，盤盤鬱靑雲。靈苗吐一綫，中有不貲珍。
湯丹最雄厚，竦處諸峯尊。茂麓及落雪，燦列三星文。

其餘復閒錯，寶藏粉㟒嶙。靑金次三品，譁囂陋瑶琨。
元氣盛扶輿，鍾此洱海漘。神皋與天府，甯復夸蜀秦。

粤稽此何始，中天際昌辰。皇風美沕穆，氓俗崇龐湻。
獄市一以寄，府藏多朽陳。貨惟惡棄地，利卽常因民。

維茲天末產，遠近初未聞。取攜旣不禁，有無亦能均。
豪家偫糗糧，貧子四體勤。採爲冶鑄用，利澤通無垠。

資此田布饒，償彼萬用屯。遂令荒瘠區，熙熙日如春。
問此遵何術，淸淨無紛紜。縱復遇貪墨，民氣依然馴。

後始置官廠，僅亦云司存。偷奪豈不懲，寛大固所敦。
征商比市易，已責同券焚。在綱誠有條，網漏舟還吞。

受値未及半，奇贏已多門。公私兩給足，歡然意交欣。
於戲又一時，美善難具論。豈惟寛得眾，信亦均無貧。

大鈞有斡運，時事旋飇輪。赫赫李少保，閎議排因循。
輟彼海道販，易以滇產殷。轉輸供九府，嵗倍百萬鈞。

下以減商負，上以資俸緡。挹注一轉手，變通如有神。
滇銅從此著，乞求斷戸轔。近疆逼黔粤，遠通漢渭濱。

各購巨萬計，符牒日委塡。滇中官吏懦，應命如響臻。
竭澤網鯤鮞，非時窮斧斤。日給猶不暇，仰屋空吟呻。。

譬如百金產，飯飽衣粗温。那堪一家食，分減贍四鄰。
甁罍日以罄，脂膏日以朘。坐看好家室，終窶不自振。

官司勇從令，疾苦疇咨詢。鞭箠到斑白，逋逃動成羣。
大官號曉事，封章徹天閽。皇仁沛豐澤，稠疊施醲醇。

三五老商客，感泣沾裳巾。皮骨幸猶在，誓當輸骸筋。
四遠召工匠，要約爲弟昆。晨朝集洞口，赤立褫衣裙。

篝鐙戴其首，千仞窮冥昏。銛鋒石齒觸，斷壁苔斑捫。
當暑苦疫厲，毒霧雜炎雰。冬寒體生粟，手龜足亦皸。

傾身營一飽，忍飢還夕曛。洞中況偪側，氣咽不得伸。
上如緣垤蟻，下如負山蚉。傴僂如腫背，慘黯如幽魂。

作勞豈不劇，未死期酬恩。昊天誠罔極，軀命何足云。
鑛路日邃遠，開鑿愁堅珉。曩時一朝獲，今且須浹旬。

材木又益詘，山嶺童然髠。始悔旦旦伐，何以供竈薪。
奸商巧居奇，析利爭狺狺。膏油貴石髓，菽粟珍蘭薰。

是物歎空乏，百役來逡巡。以茲艱採鍊，動遭官府嗔。
假貸息倍稱，剜肉猶瘡痕。程課嵗難副，逋累陳相因。

路窮思變計，由舊兼圖新。窮山走暗夜，望氣覘紛紜。
夤緣循鑛脈，斧斲聲磤磤。始焉見<mark id="jiwo">雞窠</mark>，微茫辨胎渾。

尺寸稍進步，快若王路遵。半山阻<mark id="jia">石硤</mark>，縮手呼蒼旻。
幸而得<mark id="tang">堂鑛</mark>，室家象溱溱。歡呼山震動，轉吿川横奔。

五體競投地，至心禮能仁。行當紓積困，富與封侯倫。
鼓銳更深入，氣奪千人軍。豈知涌水出，大隧驚淵淪。

前勞付一擲，千萬爲沙塵。況或山腹空，崩頽斷雲根。
劃如土委地，一斃數百人。叢骸埋亂石，隱隱成邱墳。

獸死息猶茀，鳥死哀鳴頻。如何此奄忽，寂寂聲響泯。
家遠莫聞知，誰來薦溪蘋。窮泉閉幽翳，終古寃沈湮。

深宵聞鬼哭，寒風閃陰燐。吁嗟人命賤，曾不如雞豚。
有生皆苦境，厰民倍苦辛。利被徧億兆，不能庇一身。

福先卽禍始，倚伏理信眞。銅山實階厲，恨不爲原畇。
顧惟造化偉，一物煩陶甄。山海殖財貨，豈以灾芸芸。

陰陽有翕闢，息息相綿勻。盡取不知節，力足疲乾坤。
周京制圜法，斯以關經綸。生民共日用，所貴利溥存。

多寡有分數，遠邇無畦畛。劑量一失理，悲樂區以分。
八政首食貨，邦本念尤廑。百姓苟不足，何資奉君親。

我願司計吏，治絲愼無棼。錢幣誠所重，民勞亦宜慬。
忍待盈科進，長養春木芚。阜成庶可致，永永垂謩勳。

小子實孱劣，守官祗恂恂。憂心日如搗，凋敝殊未竣。
顧之增汗戰，何以答聖君。作詩諗後來，幸勿輕反唇。

 </pre>
<a href="../othertexts.html">Zurück zu OtherTexts</a>
</body>
</html>
